## Introduzione alla Traduzione Italiana



I tempi recenti, nella loro straordinarietà, ci offrono l'opportunità, forse addirittura ci impongono di riflettere attivamente sull'evoluzione sociale, tecnologica ed economica che ci ha condotti fino ad oggi. In questa riflessione non si può non includere Bitcoin, la cui sola definizione ed inquadramento rappresentano già un compito notevole e tutt'altro che semplice. *Un asset digitale scarso spendibile ma non duplicabile? Una riserva di valore? Una moneta? Un fenomeno sociale?* Una combinazione delle precedenti e di numerose altre definizioni apparse nel corso della sua ancora giovane esistenza potrebbe essere sufficiente a descriverlo esaustivamente?

Qualunque persona si avvicini a questo nuovo mondo non necessita solo di un insieme definizioni, talvolta già superate, o di sofisticati modelli predittivi, ma al contrario di un vero e proprio inquadramento economico razionale. L'assiduo lavoro di [Eric Voskuil](https://twitter.com/evoskuil), che ha portato alla stesura di *Cryptoeconomics*, risponde con rigore a questa essenziale necessità. Tra le numerose caratteristiche pressoché uniche di questa raccolta di argomenti di economia, il lettore non potrà non apprezzare l'estrema capacità di razionalizzazione e sintesi dei concetti economici strutturati in capitoli ed espressi in larga parte per "Principi" e "Fallacie". Questo approccio non è limitato al solo inquadramento delle proprietà di Bitcoin ma ai più fondamentali principi economici, come la [produzione ed il consumo](ch007-production-and-consumption.md), le [proprietà della moneta](ch005-money-taxonomy.md), la [preferenza temporale](ch085-time-preference-fallacy.md) solo per citarne alcuni, e che necessariamente si intersecano con le proprietà del nuovo bene digitale. 

L'opera è pienamente tributaria della grande - ma sfortunatamente ancora troppo poco diffusa - tradizione della [Scuola Austriaca di Economia](https://mises.org/what-austrian-economics) che, partendo da un insieme ristretto di principi primi, applica rigorosamente la logica deduttiva per arrivare a comprendere le conseguenze delle preferenze umane. Tale Scuola Economica è infatti l'unica nel vasto panorama di teorie economiche ad abbracciare senza riserve i principi di libertà e del diritto di proprietà. Con questa premessa viene rigettata ogni forma di supposta "verità" universale di tipo ideologico o politico, supportata dalle più disparate ipotesi aggiuntive; un approccio che sempre, nel corso della storia, è stato foriero dello spreco e del furto di preziose risorse e, troppo spesso, anche delle più nefaste e distruttrici conseguenze per la vita degli individui.

Il mio auspicio, derivato dall'esperienza personale, è che la lettura di *Cryptoeconomics*, grazie alla sua struttura estremamente flessibile e sintetica, possa portare allo studio approfondito delle grandi opere della Scuola Austriaca. Mi riferisco in particolare all'[*Azione Umana*](https://mises.org/library/human-action-0) di Ludwig von Mises e a [*Man Economy and State*](https://mises.org/library/man-economy-and-state-power-and-market) di Murray Rothbard, a più riprese discussi criticamente nella raccolta, ma che, tuttavia, per monumentalità, complessità e sopratutto tempo richiesto per la loro lettura, scoraggerebbero anche il più motivato lettore senza il forte incentivo di espandere e completare la sua comprensione della conoscenza economica. 

Con il corretto inquadramento teorico della Scuola Austriaca, non è possibile non avvertire quanto Bitcoin stesso ed il suo intero sviluppo siano una naturale conseguenza di quegli stessi principi economici: un genuino prodotto della volontà e dell'azione umana sviluppato [nel corso di numerosi anni di ricerche e tentativi](https://bitcointalk.org/index.php?topic=5126554.0) nei più disparati campi del sapere teorico ed applicativo. Grazie ad un livello di cooperazione senza precedenti che ha portato, e porta tutt'ora, all'incessante scambio di un immenso capitale di conoscenze distribuite, lo sviluppo di Bitcoin sta dando risposta positiva ad una tra le più fondamentali necessità ricercate dall'umanità: un più [elevato grado di protezione delle libertà individuali](ch003-value-proposition.md) che viene raggiunto attraverso la possibilità di conservare e scambiare valore su base volontaria, per la prima volta in forma digitale. Un genere di libertà che è stato in ogni tempo fortemente limitato e ostacolato.

Ho cercato di procedere con una traduzione il più fedele possibile al testo originale, mantenendo molti termini in lingua inglese poiché ormai entrati nel lessico tecnico e impiegati correntemente anche in italiano; l'utilizzo nel testo del carattere corsivo e i collegamenti al [glossario](chapters/ch101-glossary.md) dovrebbero aiutare rispettivamente alla loro individuazione e comprensione. Allo stesso modo anche una parte notevole dei _link_ è stata mantenuta in lingua originale perché, o non esistente, o non abbastanza esaustiva in lingua italiana. Spero di riuscire in futuro ad arricchire la raccolta con alcuni commenti e con le [correzione ed i suggerimenti](https://twitter.com/parsevalbtc/) che i lettori vorranno segnalare. A questo proposito desidero riportare una definizione contenuta nella raccolta che mi ha [particolarmente colpito](chapters/ch101-glossary.md#onesto): la definizione di miner [onesto](chapters/ch101-glossary.md#onesto). Benché, come in ogni valutazione del valore, anche l'onestà sia una valutazione soggettiva, credo che questa definizione rappresenti fedelmente lo spirito di tutti coloro che contribuiscono, anche per piccola parte, a Bitcoin così come al progresso genuino di molteplici discipline del sapere umano: l'aggiunta del proprio [blocco](chapters/ch101-glossary.md#blocco) al di sopra dei blocchi costruiti da altri. Quale sarà dunque il prossimo blocco?

*Parsevalbtc*


