# Premessa di Amir Taaki



La [cripto-anarchia](https://en.wikipedia.org/wiki/Crypto-anarchism) non è una strategia volta ad imporre una qualche egemonia politica o volta a screditare altre possibili attitudini o fini. E' semplicemente un insieme di concetti o idee che possono essere utilizzati tatticamente per realizzare modi alternativi di vivere. La Storia è il risultato della volontà e dell'azione umana, ma ciò ha luogo all'interno di una struttura di convinzioni, credenze e rappresentazione che apportano significato e orientamento per ogni obiettivo. In questo modo, la cripto-anarchia cerca di dotare l'individuo di potenti strumenti concettuali che gli consentono di costruire le proprie visioni creative.

L'economia riveste un ruolo importante poiché essa è lo studio della meccanica fondamentale delle azioni umane e delle loro conseguenze. L'Economia Razionale analizza l'attività umana accettandone nello stesso tempo le limitazioni imposte dalla conoscenza. A partire da un semplice insieme di assunzioni che includono quelle secondo cui gli uomini [agiscono](https://en.wikipedia.org/wiki/Action_axiom) e [preferiscono avere le cose prima rispetto ad averle più tardi](https://en.wikipedia.org/wiki/Time_preference), i teoremi vengono derivati usando le [regole di inferenza](https://it.wikipedia.org/wiki/Regola_di_inferenza). Il risultato è molto potente in quanto esso è necessariamente vero se le assunzioni sono vere. Lo sviluppo di questi teoremi ci permette di dotarci di semplici costrutti che possiamo utilizzare per circoscrivere e analizzare fenomeni più complessi. 

Il concetto di [criptovaluta](https://it.wikipedia.org/wiki/Criptovaluta) si è sviluppato dalla cripto-anarchia e dall'economia di libero mercato, ma da allora il fenomeno è cresciute ben oltre le sue stesse radici fino a diventare un'entità contemporanea con caratteristiche uniche. Questo ci ha imposto di ritornare sulle nostre stesse idee e assunzioni per comprendere come le varie discipline coinvolte siano collegate tra loro. Questo nuovo campo di studio va sotto il nome di criptoeconomia.

Criptovalute come il Bitcoin rappresentano un tipo di moneta che, per la prima volta nella storia umana, è contemporaneamente globale, non censurabile e di libero accesso per ciascuno. Ci sono stati notevoli avanzamenti nelle tecnologie di anonimizzazione, non solo per le criptovalute ma anche per altri strumenti finanziari e attività umane. Le criptovalute sono quindi un fenomeno unico del quale le caratteristiche fondamentali necessitano di studio.

L'importanza dell'economia sta nel fornirci un modo per comprendere le attività degli esseri umani. Questo significa poter fare dei piani su dove applicare le nostre risorse e la nostra conoscenza tecnica. L'attuale generazione di aziende che operano nel settore _crypto_ non comprende la portata strategica di tutto ciò e non sarà pronta a trarre vantaggio dalle nuove tendenze geopolitiche. In questo momento c'è troppa divergenza nella scelta degli obiettivi su cui concentrarsi - l'industria _crypto_ non è abbastanza selettiva.

I concetti della teoria dell'evoluzione possono aiutarci a prevedere quali tipi di strategie organizzative risulteranno vincenti nel lungo termine. Ad esempio la [Strategia di Selezione r/K](https://it.wikipedia.org/wiki/Strategia_r-K) afferma che dopo grandi eventi di estinzione i primi organismi che vanno ad occupare le nicchie sono le specie aventi un gran numero di giovani individui che giungono velocemente a maturazione e che hanno a disposizione poche risorse lasciate investite dai genitori per loro ([selezione-r](https://it.wikipedia.org/wiki/Strategia_r-K#Strategia_R)). Tuttavia, nel lungo periodo, essi vengono spodestati da organismi che contano un minor numero di individui giovani ma che sono maggiormente specializzati per occupare le nicchie e che richiedono maggiore tempo per arrivare a maturazione ([selezione-K](https://it.wikipedia.org/wiki/Strategia_r-K#Strategia_K)). Questi cripto-organismi derivati da selezione-K sono quelli che saranno maggiormente adattati ad avvantaggiarsi delle nuove nicchie economiche che si stanno aprendo.

Un'altra ipotesi presa dalla teoria dell'evoluzione è quella della [Regina Rossa](https://it.wikipedia.org/wiki/Ipotesi_della_Regina_Rossa) che spiega come gli organismi siano in una costante battaglia tesa alla loro evoluzione. Ciò significa che dobbiamo costantemente adattarci ed evolvere in un ambiente in continuo cambiamento, con attori in continua evoluzione. 

Questo avviene attraverso il processo di applicazione della nostra conoscenza al fine di riconoscere schemi e costruire modelli concettuali, modificando tali modelli in maniera retroattiva al fine di migliorarne l'accuratezza o mettere in discussione i paradigmi sottostanti.

L'attuale gruppo di cripto-società perirà abbastanza in fretta. Al suo posto emergerà una nuova generazione di organizzazioni. Queste, in sintonia con le tendenze geopolitiche, avranno un altissimo grado di adattamento e saranno ottimizzate per sopravvivere in uno stato di perenne disequilibrio. Per sostenere queste condizioni questa nuova generazione dovrebbe essere fondata su una sintesi che combini le astuzie della cripto-economia con la stessa cripto-anarchia - che di fatto, nella sua essenza, è una semplice dottrina: il motore del cambiamento storico non è semplicemente innovazione tecnologica, ma concetti, modelli e idee che ci danno il potere sulla realtà materiale.

La mia esperienza con Eric risale al 2013 quanto cominciammo a lavorare su un [sistema software Bitcoin](https://github.com/libbitcoin) che fosse al contempo veloce e scalabile. Eric è uno sviluppatore di alto livello che da solo può svolgere il lavoro di un intero team per la creazione di software a livello produzione - un'abilità estremamente rara. Oltre a ciò, egli vanta un ampio spettro di esperienze di vita avendo volato con gli aerei della Marina degli Stati Uniti e fondato numerose società di successo. Egli combina una forte conoscenza pratica con un altrettanto forte supporto teorico corroborati da un profondo interesse e conoscenza di teoria politica ed economica.

Le singolari intuizioni di Eric sui concetti fondamentali ci forniscono un quadro essenziale per guidare la futura direzione del campo della criptoeconomia. Egli applica rigorosamente la teoria economica razionale alle criptovalute, e si avventura al di là del livello finanziario per spiegare come l'attività umana plasmi il futuro a venire.

---

Titolo originale: [Foreword by Amir Taaki](https://github.com/libbitcoin/libbitcoin-system/wiki/Foreword-by-Amir-Taaki)

[Indice](/README.md)
