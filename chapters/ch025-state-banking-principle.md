# Principio del Sistema Bancario di Stato



Non esiste un vero e proprio [prestatore di ultima istanza](https://it.wikipedia.org/wiki/Prestatore_di_ultima_istanza) nell'ambito del [_free banking_](https://it.wikipedia.org/wiki/Free_banking), esso implica solamente un altro [prestatore](ch101-glossary.md#dare-in-prestito-investire) soggetto al vincolo dimostrato ne la [Fallacia della Creazione dal Nulla](ch084-thin-air-fallacy.md). Tuttavia, nel sistema bancario di [stato](ch101-glossary.md#stato) questo ruolo è attribuito alla [banca centrale](https://it.wikipedia.org/wiki/Banca_centrale) con il supporto (n.d.t. consapevole?) dei contribuenti. Lo stato raccoglie le tasse per fornire [prestiti a tasso scontato](https://en.wikipedia.org/wiki/Discount_window) alle [banche associate](https://en.wikipedia.org/wiki/Structure_of_the_Federal_Reserve_System) e al tesoro dello stato. Il prestito deve presentare uno sconto rispetto ai [tassi di mercato](https://www.frbdiscountwindow.org/pages/discount-rates/current-discount-rates) altrimenti non costituirebbe un prestito di ultima istanza. Le banche hanno sempre l'opzione di [prendere a prestito](ch101-glossary.md#prendere-a-prestito) il denaro da altre banche o da potenziali depositari. La tassazione è necessaria per sostenere lo sconto applicato. Per questa ragione, se il tasso di [interesse](ch101-glossary.md#interesse) naturale del mercato è pari al 10%, lo stato potrebbe imprestare denaro alle banche associate al 3% e coprire la differenza con le tasse.

Lo stato ha molteplici fonti di introito da tassazione, ma tipicamente le banche centrali sussidiano i tassi di prestito scontati attraverso il [signoraggio](https://en.wikipedia.org/wiki/Seigniorage). È noto che le banche centrali dichiarino di non "stampare moneta" ma questo è esattamente ciò che fanno. La [_Federal Reserve_](https://it.wikipedia.org/wiki/Federal_Reserve_System) degli Stati Uniti (la "Fed") ha il potere di ordinare [nuova moneta](https://www.newyorkfed.org/aboutthefed/fedpoint/fed01.html) al [_Bureau of Engraving and Printing_](https://www.moneyfactory.gov/) del Tesoro degli Stati Uniti. La Fed paga il [costo di stampa](https://www.federalreserve.gov/faqs/currency_12771.htm) della "carta" (in realtà della [tela](https://www.moneyfactory.gov/hmimpaperandink.html)) e il valore nominale per la [moneta metallica](https://en.wikipedia.org/wiki/Coin). Il Tesoro è solamente un appaltatore che svolge il lavoro. Tipicamente la moneta metallica è prodotta in modo da possedere un valore nominale leggermente superiore al [valore d'uso](https://en.wikipedia.org/wiki/Use_value) in modo da prevenirne la [scomparsa](https://it.wikipedia.org/wiki/Legge_di_Gresham) dal mercato. Questo valore d'uso deve essere quindi ridotto quando il valore nominale si riduce rispetto ad esso, come risultato della svalutazione della corrispondente moneta fiat.

Questo implica che l'[inflazione monetaria](https://en.wikipedia.org/wiki/Monetary_inflation) della moneta fiat di stato è letteralmente la conseguenza dello stampare la moneta di "carta". Questo processo viene mantenuto in qualche modo nascosto. La Fed, in prima istanza, non stampa la moneta, poi la mette in un caveau, e poi la impresta all'esterno. Questo sarebbe inutile. L'ordine delle operazioni è sostanzialmente invertito. La Fed emette dei prestiti a tasso agevolato con la _pretesa_ che nel suo caveau vi sia la moneta corrispondente. 

Il [processo di _settlement_](https://en.wikipedia.org/wiki/Fedwire) stabilito dalla Fed tiene traccia di quanta moneta è detenuta nella riserva di ciascuna banca associata. La maggior parte dei _settlement_ può essere spesso [compensata](https://it.wikipedia.org/wiki/Compensazione), ma periodicamente la moneta deve essere fisicamente spostata.

Per ridurre ulteriormente i costi di trasporto viene richiesto che una porzione significativa delle riserve delle banche associate sia detenuta presso lo stesso caveau della Fed. Ciò può essere ottenuto attraverso l'acquisto di [Titoli del Tesoro](https://en.wikipedia.org/wiki/United_States_Treasury_security) (i _Treasury_) [messi in vendita](https://www.stlouisfed.org/in-plain-english/a-closer-look-at-open-market-operations) dalla Fed. Questi sono [sostituti monetari](https://wiki.mises.org/wiki/Money_substitutes) considerati adeguati a soddisfare i requisiti di riserva richiesti alle banche associate. I _Treasury_ rappresentano del debito emesso dal Tesoro degli Stati Uniti e generalmente acquistato in grande quantità sul [mercato aperto](https://www.stlouisfed.org/in-plain-english/a-closer-look-at-open-market-operations) dalla Fed. La Fed riduce lo _yield_ dei _Treasury_ (i.e. il tasso di interesse pagato dallo stato) fornendo una domanda aumentata. Essa finanzia queste operazioni essenzialmente nella stessa maniera con la quale emette i prestiti agevolati alle sue banche associate. La distinzione sta semplicemente nel fatto che questi acquisti rappresentano dei prestiti agevolati allo stato.

La Fed può _fingere_ di avere il denaro nel suo caveau e stamparlo quando ciò viene richiesto dal _settlement_. Questo fatto crea l'illusione che l'inflazione monetaria sia il risultato dall'imprestare il denaro. Ma in verità tutto ciò è interamente basato alla capacità della Fed di acquistare moneta a sconto per poi finanziare i prestiti. Quando una banca associata necessita di moneta, essa la può acquistare dalla Fed utilizzando i Treasury. Quando la riserva di moneta corrente della Fed non è sufficiente, essa esegue semplicemente un "prelievo" dai contribuenti ordinando nuova moneta dalla stampante. 

La Fed paga al Tesoro i seguenti importi per i "tagli di banconote" del dollaro:

| Denominazione  | Prezzo         |
| -------------- | -------------- |
| 1 $            | 5,5 centesimi  |
| 2 $            | 5,5 centesimi  |
| 5 $            | 11,4 centesimi |
| 10 $           | 11,1 centesimi |
| 20 $           | 11,5 centesimi |
| 50 $           | 11,5 centesimi |
| 100 $          | 14,2 centesimi |

Se stampare una banconota da 1 $ avesse avuto un costo di 5,5 centesimi nel 1915, oggi avrebbe un costo di 1,40 $. Quando il costo di stampare una banconota raggiunge il suo valore nominale essa è passata dall'essere una moneta fiat ad essere una [moneta commodity](https://it.wikipedia.org/wiki/Moneta_merce). A questo punto il suo valore di signoraggio è pari a zero. Al continuare della svalutazione la denominazione deve essere quindi interrotta. L'analisi delle banche centrali coinvolte nell'[iperinflazione](https://en.wikipedia.org/wiki/Hyperinflation_in_Venezuela) è informativa in quanto le banconote raggiungono il loro costo di stampa in un periodo di tempo molto più breve e le monete tendono a scomparire del tutto. L'emissione di banconote aventi denominazione più grande permette alla moneta di rimanere fiat mentre la moneta merce viene abbandonata. Il [Dollaro dello Zimbabwe](https://it.wikipedia.org/wiki/Dollaro_zimbabwese) ha raggiunto con una banconota la denominazione di 100'000'000'000'000 (n.d.t. centomila miliardi) di unità prima di essere totalmente abbandonata in favore delle valute straniere.

Senza la capacità di creare moneta fiat, la Fed, così come qualsiasi altra banca, non potrebbe effettuare il _settlement_ dei conti correnti se essa non disponesse di riserva sufficiente (inclusa quella che potrebbe essere presa a prestito) per coprire i prelievi, e dovrebbe dichiarare fallimento. Finché una banca associata non ha necessita di effettuare _settlement_ con moneta effettiva, come nel caso dei prelievi agli [ATM](https://it.wikipedia.org/wiki/Sportello_automatico) o agli [sportelli fisici](https://en.wikipedia.org/wiki/Bank_teller), o con le banche non associate e altre istituzioni, non vi è necessità di muovere la moneta corrente, o di stamparla. Tuttavia, senza la capacità di stampare moneta a costo più basso la Fed sarebbe soggetta a fallimento come qualsiasi altra banca.

La quantità totale di Dollari Statunitensi [in circolazione](https://en.wikipedia.org/wiki/Money_supply#United_States) viene indicata con la sigla "M0". Questa include tutta la moneta tangibile ("liquidità contante") in aggiunta ai saldi dei conti presso la Federal Reserve. Queste due forme di denaro sono considerate [obbligazioni](https://en.wikipedia.org/wiki/Money_supply#United_State) intercambiabili (moneta) della Fed. Le obbligazioni intangibili sono moneta che viene conteggiata ma che non è ancora stata stampata.

Quando l'attività di presa in prestito da parte delle banche associate viene ridotta, ovvero quando la Fed alza i propri tassi di interesse, le "obbligazioni" della Fed (la moneta) possono essere distrutte con l'effetto opposto della stampa. Quando la Fed ha [contratto M0](https://tradingeconomics.com/united-states/money-supply-m0) di quasi il 20% in quattro anni a partire dal suo picco nel 2015, ciò ha rappresentato un costo sulle entrate fiscali. La Fed, infatti, si dipinge come un'organizzazione no profit, ma il guadagno netto derivato dai suoi prestiti viene versato al [Tesoro degli Stati Uniti](https://www.stlouisfed.org/on-the-economy/2018/september/fed-payments-treasury-rising-interest-rates) con cadenza annuale.

> La Federal Reserve ha incrementato il target del tasso di interesse dei fondi federali di sette volte tra Dicembre 2015 e Giugno 2018. Questo ha impatto sull'andamento del disavanzo federale e sul debito federale in due modi
>
> *  Direttamente attraverso i pagamenti degli interessi netti
> * Indirettamente attraverso le rimesse annuali dalla Fed verso il Dipartimento del Tesoro degli Stati Uniti
>
> Le rimesse annuali al Tesoro sono essenzialmente la rimanenza degli introiti della Fed al netto delle spese operative. Per legge, questo gettito addizionale deve essere girato al Tesoro.
>
> Il ricavo mandato al Tesoro ha avuto il picco di 97,7 miliardi di $ nel 2015 ed è costantemente calato da allora. Nel mese di gennaio la Fed ha inviato al Tesoro 80,2 miliardi di $.
>
> *Federal Reserve Bank of St. Louis*

Questa "rimanenza dei ricavi della Fed" è ciò che viene guadagnato, al netto delle spese operative, dai prestiti di denaro stampato dal Tesoro degli Stati Uniti a costo nominale, e garantito dalla sua [protezione di monopolio](https://en.wikipedia.org/wiki/Counterfeit). Così il risultato netto di queste operazioni è che il Tesoro stampa nuova moneta e poi la riprende indietro sotto forma di interesse della moneta stampata. Come mostrato sopra, il Tesoro prende anche a prestito moneta a tasso scontato indirettamente finanziato dalla Fed attraverso l'emissione di Titoli del Tesoro. **Benché la moneta non sia fisicamente stampata e poi depositata direttamente al Tesoro, il risultato è lo stesso**.

La [moneta di monopolio](ch005-money-taxonomy.md) di stato non è creata _ex nihilo_ da operazioni bancarie fraudolente. È letteralmente creata dalla [tela dei vecchi jeans](https://www.washingtonpost.com/news/wonk/wp/2013/12/16/how-tight-jeans-almost-ruined-americas-money/) dallo stato.

La transizione ad una moderna "[società senza contante](https://www.nytimes.com/2018/11/21/business/sweden-cashless-society.html)" implica che le banche centrali mantengano la forma esistente di contabilità per la moneta non ancora stampata e che eseguano tutti i _settlement_ internamente. Questo elimina i costi di stampa e di trasporto dovuti al _settlement_ e garantisce piena capacità di censurare le transazioni della moneta. Un esempio di [_Fedcoin_](ch087-fedcoin-objectives.md), come la [e-Krona](https://www.riksbank.se/en-gb/payments--cash/e-krona) in fase sperimentale, richiederebbe alle persone di transare per mezzo della moneta di stato in forma elettronica. Bitcoin serve lo stesso scopo ma senza il controllo dello stato sia sull'attività di [emissione](ch101-glossary.md#inflazione) che di [conferma](ch101-glossary.md#conferma) delle transazioni. Per queste ragioni non ci si può attendere che Bitcoin diventi una [valuta di riserva](ch077-reserve-currency-fallacy.md) per il sistema bancario di stato in quanto seguirebbe lo stesso percorso fallimentare del [_gold standard_](https://it.wikipedia.org/wiki/Sistema_aureo). La [_value proposition_](https://it.wikipedia.org/wiki/Sistema_aureo) di Bitcoin si basa sul non utilizzare la moneta di stato.

---

Titolo originale: [State Banking Principle](https://github.com/libbitcoin/libbitcoin-system/wiki/State-Banking-Principle)

[Indice](/README.md)
