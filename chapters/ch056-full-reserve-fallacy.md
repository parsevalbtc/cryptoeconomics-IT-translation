# Fallacia della Riserva Intera



Esiste una teoria secondo la quale il sistema bancario a [riserva frazionaria](https://en.wikipedia.org/wiki/Fractional-reserve_banking) sia una frode che permette alle banche di creare [moneta](ch101-glossary.md#moneta) "[dal nulla](ch084-thin-air-fallacy.md)". La teoria suggerisce che l'attività bancaria debba essere a [riserva intera](https://en.wikipedia.org/wiki/Full-reserve_banking).

Questa teoria è incardinata sulla definizione della parola "banca". [Rothbard](https://it.wikipedia.org/wiki/Murray_Rothbard) sviluppa questo argomento in "[_Man, Economy and State_](https://mises.org/library/man-economy-and-state-power-and-market/html)", ma limita esplicitamente la sua definizione di [banca](https://mises.org/library/man-economy-and-state-power-and-market/html/pp/1086) a quella di "deposito" di moneta.

> Quando una persona deposita dei beni in un deposito, le viene consegnata una ricevuta ed essa paga il proprietario del deposito una certa somma per il servizio di custodia. La persona conserva sempre la proprietà del bene depositato; il proprietario del deposito la sta semplicemente custodendo per conto suo. Quando la ricevuta del deposito viene presentata, il proprietario è obbligato a restituire il bene depositato. Un deposito specializzato nel custodire moneta è noto come "banca".
>
> *Murray Rothbard: Man, Economy, and State*

Le banche offrono un servizio di deposito che va sotto il nome di [cassetta di sicurezza](https://it.wikipedia.org/wiki/Cassetta_di_sicurezza). Ma le banche non sono definite in maniera così letterale. Esse offrono generalmente conti con interesse come [conti di risparmio](https://en.wikipedia.org/wiki/Savings_account) e [depositi a termine](https://en.wikipedia.org/wiki/Time_deposit). Rothbard impiega l'aspettativa di interesse per distinguere tra la conservazione di moneta in un deposito e l'attività di [dare in prestito](ch101-glossary.md#dare-in-prestito---investire):

> La proprietà di qualcun altro è prelevata dal deposito e usata per i propri scopi finanziari. Non è presa a prestito poiché non viene pagato alcun interesse per l'utilizzo di quella moneta.

In altre parole, il suo appello per la riserva intera non si applica ai conti che hanno un interesse. Tuttavia, egli tralascia di far notare che l'interesse guadagnato sulla moneta rappresentata dai depositi può legittimamente compensare le commissioni di tenuta del conto altrimenti necessarie. 

Le banche spesso offrono dei conti di [deposito a vista](https://en.wikipedia.org/wiki/Transaction_account) (e.g. conto corrente) senza interesse. Il fatto che esista un rendimento positivo sul conto non rappresenta un fattore distintivo tra tenuta a deposito e investimento, anche a partire dalla sua stessa definizione. Laddove un conto bancario renda il 5% e il livello delle commissioni sia del 6%, non vi è distinzione tra quest'ultimo e un rendimento dello 0% accompagnato da un tasso di commissioni dell'1%. La distinzione è contenuta nell'accordo contrattuale tra il depositante e la banca. 

> Poiché è conveniente scambiare dei titoli di carta al posto di trasportare oro, i depositi di moneta (o banche) che si costruiscono una reputazione pubblica scopriranno che poche persone riscatteranno i loro certificati.

I certificati di moneta che rappresentano moneta depositata sono [moneta rappresentativa](https://en.wikipedia.org/wiki/Representative_money), una forma di [sostituto monetario](https://wiki.mises.org/wiki/Money_substitutes). Negli Stati Uniti le [banche statali](https://en.wikipedia.org/wiki/State_bank) e anche quelle di altra tipologia emettevano già questi certificati. Alla fine questi ultimi vennero rimpiazzati dai [certificati di deposito d'oro](https://en.wikipedia.org/wiki/Gold_certificate) e [d'argento](https://en.wikipedia.org/wiki/Silver_certificate) emessi dalla [banca centrale](https://it.wikipedia.org/wiki/Banca_centrale).

> Le banche saranno particolarmente soggette alla tentazione di commettere una frode ed emettere pseudo-certificati di moneta che andranno in circolazione a fianco dei certificati di moneta genuini come sostituti monetari accettabili. Il fatto che la moneta sia un bene omogeneo significa che alle persone non importa se la moneta che essi riscattano è la moneta originale che hanno depositato. Questo rende le frodi bancarie più facili da compiere.

Nella misura in cui i certificati della banca centrale abbiano mai rappresentato tutta la moneta depositata (e.g. i rispettivi quantitativi di oro e di argento), essi, alla fine, seguirono il percorso descritto da Rothbard. 

Poiché la quantità di tutti i certificati divenne troppo grande per sostenere il rimborso, essi vennero abrogati e le [persone](ch101-glossary.md#persona) vennero [obbligate](https://en.wikipedia.org/wiki/Gold_Reserve_Act) a convertirli in valuta fiat. Queste frodi su larga scala avvennero sia durante la vita di Rothbard che del suo precursore [von Mises](https://it.wikipedia.org/wiki/Ludwig_von_Mises), e vennero perpetrate dallo stato e dalle banche centrali sotto la protezione della legge (i.e. dello stato).

**La teoria non si limita a condannare la frode nell'attività bancaria di deposito (la cassetta di sicurezza), essa si estende, in generale, anche all'onesta attività di prestito dei depositi bancari che include i depositi a vista, i depositi di risparmio e spesso anche i depositi a termine**. Per come presentata la teoria è invalida. Inoltre, essa implica una condanna all'attività di prestito e di investimento in generale. E, come [fa notare](https://mises.org/library/man-economy-and-state-power-and-market/html/p/996) lo stesso Rothbard, l'attività di prestito non è distinta da quella di investimento:

> Che il capitale risparmiato sia investito attraverso azioni o prestiti non ha importanza. La sola differenza sta nei tecnicismi di tipo legale. Infatti, anche la differenza legale tra creditore e proprietario (n.d.t. ovvero tra chi impresta capitale ad una società o chi ne detiene delle quote) è trascurabile.

Tutte le forme di prestito hanno origine dal capitale accumulato da una persona, che esso sia depositato in banca o sotto altra forma. Nell'attività di prestito non vi è altra origine dei fondi al di fuori dei risparmi depositati. Vi è una [teoria collegata](https://en.wikipedia.org/wiki/Jes%C3%BAs_Huerta_de_Soto#Austrian_business_cycle_and_full_reserve_banking) secondo la quale le persone siano troppo stupide per comprendere i termini contrattuali del deposito.

> Huerta de Soto considera la possibilità "che un certo gruppo di clienti bancari (o, seguendo il suo ragionamento, la totalità di essi) sottoscrivano un contratto di deposito in maniera consapevole e accettino totalmente il fatto che le banche investiranno (o daranno in prestito, etc.) una grande porzione del denaro che essi depositano". In questo caso, obietta Huerta de Soto, "l'ipotetica autorizzazione dal depositante manca di validità legale" in quanto poche persone tra i non addetti ai lavori comprendono l'instabilità intrinseca dell'attività bancaria a riserva frazionaria: essi credono che il deposito sia garantito, cosa che Huerta de Soto considera un (quasi universale) fraintendimento.
> 
> *Wikipedia: Jesús Huerta de Soto*

Tuttavia, coloro che supportano questo argomento si reputano capaci di comprenderlo. Per questa ragione la teoria è invalida. Riconoscendo il principio morale di [non aggressione](https://it.wikipedia.org/wiki/Principio_di_non_aggressione), ogni individuo ha il diritto di contrattare con un altro volontariamente. Impedire l'esercizio di questo diritto costituirebbe un crimine. Generalmente, i riferimenti agli "_unbanked_" presuppongono  che un consistente numero di persone non abbia "accesso" ai servizi bancari. Questo non accade in generale, poiché l'accesso all'attività bancaria è ampiamente disponibile in tutto il mondo. Al contrario, queste sono le persone che [comprendono tali rischi](https://www.reuters.com/article/zimbabwe-crisis-cbank/zimbabwe-c-bank-says-raided-private-bank-accounts-idUSLK23553320090420) e decidono di non correrli.

Una teoria collegata è quella secondo la quale i sostituti monetari vengano scambiati allo stesso valore della moneta sottostante, dando luogo ad una frode. Nella misura in cui i sostituti monetari (e.g. i conti di deposito) vengono [assicurati dai contribuenti](https://www.fdic.gov/), lo sconto applicato alla moneta che essi sostituiscono è più basso. Tuttavia, anche disponendo di un'assicurazione totale sul loro valore, è un errore assumere che essi vengano scambiati alla pari contro moneta. I sostituti monetari si presentano sotto forma di conti di deposito e vengono transati elettronicamente. Il [_settlement_](https://en.wikipedia.org/wiki/Settlement_(finance)) dei conti richiede tempo, denaro e costi dovuti al rischio. Le frodi delle carte di credito e degli assegni sono un fenomeno [dilagante](https://en.wikipedia.org/wiki/Credit_card_fraud), e questo costo viene reso visibile nelle commissioni applicate alle transazioni e ai conti. Il _settlement_ può richiedere [giorni](https://en.wikipedia.org/wiki/Cheque_clearing) se non [mesi](https://en.wikipedia.org/wiki/Chargeback). I commercianti sono necessariamente [portati a scontare i sostituti monetari](https://en.wikipedia.org/wiki/Merchant_account#Discount_rates) rispetto alla moneta. Anche il trasferimento elettronico diretto tra banche richiede dei [concreti costi di _settlement_](https://en.wikipedia.org/wiki/Fedwire):

> Alle banche viene addebitata una commissione lorda di 0.82 $ per ogni transazione, tuttavia esiste un sistema a tre livelli di sconto, che porta le commissioni reali a costare tra 0.034 $ e 0.82 $ per transazione in funzione del volume delle stesse.
> 
> *Wikipedia: Fedwire*

Questo è il motivo per cui molte attività commerciali accettano "solo contanti", altre non accettano assegni, altre ancora applicano un premio per compensare lo sconto, ed è anche il motivo per cui ci sono le [commissioni agli ATM](https://en.wikipedia.org/wiki/ATM_usage_fees), etc. Per questa ragione, l'affermazione che i sostituti monetari non siano scontati è confutata da un gran numero di esempi che provano il contrario. In maniera ancora più significativa, è comprovato che questo sconto sia necessario, invalidando quindi la teoria.

Un'altra teoria collegata afferma che il prestito bancario crei [l'inflazione dei prezzi](https://en.wikipedia.org/wiki/Inflation) come conseguenza dell'[espansione del credito](ch046-credit-expansion-fallacy.md). Poiché l'attività di prestito e la moneta sono necessariamente evolute assieme, non può esistere un momento in cui la stessa espansione del credito cambi il livello dei sostituti monetari. Questo richiede che avvenga o un'espansione dell'[offerta di moneta](https://en.wikipedia.org/wiki/Gold_mining) o una riduzione della [preferenza temporale](ch085-time-preference-fallacy.md) che viene riflessa nel tasso di interesse economico. L'espansione del credito è una funzione che dipende strettamente da questi due fattori, non dall'attività di prestito stessa. Per questa ragione la teoria è invalida.

Un'altra teoria collegata afferma che le banche possano legittimamente imprestare solamente il denaro "di loro proprietà". Tutto il capitale dato in prestito deriva dai risparmi di qualcuno. Se ogni persona può gestire una banca (i.e. prendere a prestito i propri risparmi e darli in prestito ad altri) allora questa è una distinzione solo in apparenza. Aggregare i risparmi con quelli di altre persone (e.g. attraverso depositi bancari) non da luogo ad alcuna significativa distinzione. Per queste ragioni la teoria è invalida.

Un'altra teoria collegata afferma che le banche potrebbero legittimamente imprestare denaro solamente attraverso depositi a termine. Non vi è distinzione economica tra depositi a termine e depositi a vista, in quanto entrambi implicano la riserva frazionaria. La natura del deposito, anche quello nelle cassette di sicurezza, implica che il tempo e altri tipi di vincolo (e.g. l'identificazione) sono richiesti per il ritiro del deposito stesso. Anche i conti correnti e di risparmio assicurati dai contribuenti sono effettivamente [depositi a termine](https://www.chase.com/content/dam/chasecom/en/checking/documents/deposit_account_agreement.pdf).

> Per tutti i conti di risparmio e tutti i conti correnti personali con interesse, ci riserviamo il diritto di richiedere una domanda di ritiro in forma scritta con un anticipo di sette giorni sulla data del ritiro.
>
> Chase Bank: *Contratto di Deposito*

Il rischio di fallimento e l'espansione del credito rimangono sempre presenti nonostante la scadenza del deposito. Per questo la teoria è invalida. L'unico vero deposito a vista è quello del non depositare (moneta), e naturalmente le persone hanno a disposizione quest'ultima opzione e quella del deposito a termine nella misura in cui esse preferiscono.

Un'altra teoria collegata afferma che le banche possano legittimamente imprestare solamente i depositi completamente assicurati. Tuttavia, l'unico vero [rendimento _risk free_](ch078-risk-free-return-fallacy.md) è quello di non avere alcun rendimento. Questo è il motivo per cui solo i contribuenti possono assicurare i prestiti (i.e. perché vengono obbligati a farlo). L'assicurazione completa è equivalente, in termini economici, a non avere alcun prestito in assoluto, rendendo la teoria contraddittoria e quindi invalida.

Un'ulteriore teoria collegata afferma che il [_free banking_](https://en.wikipedia.org/wiki/Free_banking) ha intrinsecamente l'abilità di creare denaro [dal nulla](ch084-thin-air-fallacy.md). Tuttavia, se ciò fosse vero allora ognuno potrebbe farlo, poiché il _free banking_ non conferisce poteri speciali alle persone che definiscono sé stessi come un'entità bancaria. Se la moneta potesse essere creata senza costi non rappresenterebbe una proprietà. Per questa ragione la teoria è invalida. Anche la moneta fiat di stato è soggetta ad un [costo di produzione](https://www.federalreserve.gov/faqs/currency_12771.htm), un costo atto a mantenere il suo [monopolio sulla produzione](https://en.wikipedia.org/wiki/Counterfeit), e un [costo politico](https://it.wikipedia.org/wiki/Crisi_in_Venezuela) dovuto all'[inflazione monetaria](https://en.wikipedia.org/wiki/Monetary_inflation). Il _free banking_, che si applica all'oro o a Bitcoin, beneficia dell'assenza del privilegio di [signoraggio](https://it.wikipedia.org/wiki/Signoraggio) dovuto alla natura della competizione.

Infine, accade spesso che le persone che sostengono "l'attività di prestito a riserva intera" sono le stesse che esortano ad avere una più bassa preferenza temporale. Questa è una contraddizione diretta, in quanto il primo punto da loro sostenuto implica una preferenza temporale infinita.

---

Titolo originale: [Full Reserve Fallacy](https://github.com/libbitcoin/libbitcoin-system/wiki/Full-Reserve-Fallacy)

[Indice](/README.md)
