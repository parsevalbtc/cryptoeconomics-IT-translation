# Fallacia del Mining Impotente



Esiste una teoria secondo la quale i [miner](ch101-glossary.md#miner) non detengano alcun [potere](ch101-glossary.md#potere). Tale argomentazione è distinta rispetto alla [Fallacia della Proof of Work](ch073-proof-of-work-fallacy.md) ad essa strettamente collegata. La teoria si basa sull'assunzione secondo la quale i miner sono soggetti a differenti pressioni [economiche](ch101-glossary.md#economia) che impediscono loro di condurre [attacchi](ch101-glossary.md#attacco) efficaci. Questa teoria porta le [persone](ch101-glossary.md#persona) a credere che il mining possa esistere in forma fortemente [raggruppata](ch101-glossary.md#raggruppamento-pooling) fino a quando i [commercianti](ch101-glossary.md#commerciante) non vengano [centralizzati](ch101-glossary.md#centralizzazione), ovvero fino a quando l'economia può controllare il mining rendendo quindi il sistema sicuro. La conseguenza di questa teoria invalida è che essa non dà importanza all'insicurezza causata dal raggruppamento.

La teoria ritiene che, se la [maggioranza dell'_hash power_](ch101-glossary.md#maggioranza-dellhash-power) praticasse una [doppia spesa](ch101-glossary.md#doppia-spesa), allora necessariamente i commercianti aumenterebbero la [profondità](ch101-glossary.md#profondità-depth) di [conferma](ch101-glossary.md#conferma) richiesta,  aumentando il costo degli attacchi successivi. Ad un certo punto verrebbe raggiunto un equilibrio secondo il quale una più grande profondità sarebbe sufficiente per effettuare in sicurezza uno [scambio](ch101-glossary.md#scambio-di-unità-exchange). Poiché questo comportamento precluderebbe la doppia spesa in termini complessivi, non ci sarebbe alcun vantaggio a sostenere questo tipo di attacco. La teoria ammette che tali attacchi possano avvenire, ma non abbastanza frequentemente da ridurre sostanzialmente l'[utilità](ch101-glossary.md#utilità). 

La teoria afferma inoltre che un miner non può evitare di selezionare le [transazioni](ch101-glossary.md#transazione) con le [commissioni](ch101-glossary.md#commissione-di-transazione-fee) più elevate, in quanto ciò ridurrebbe la relativa [ricompensa](ch101-glossary.md#ricompensa-reward), arricchendo gli altri miner. Questo si presume possa portare ad una perdita della maggioranza dell'_hash power_ e quindi all'impossibilità di continuare l'attività di mining. Questo aspetto della teoria implica che i miner non possano effettivamente mettere in atto azioni di [censura](ch101-glossary.md#censura).

La teoria considera anche che il [_selfish_ mining](ch101-glossary.md#selfish-miner) da parte della [maggioranza dell'_hash power_](ch101-glossary.md#maggioranza-dellhash-power) sia un'azione perseguibile, ma che in assenza di doppia spesa e di azioni di censura, non ci siano conseguenze avverse per l'[economia](ch101-glossary.md#economia). In questo caso, tale maggioranza diventa semplicemente il solo ed unico miner in quanto gli altri non sono in grado di ottenere le [ricompense](ch101-glossary.md#ricompensa-reward). Nonostante l'assenza di competizione, l'[_hash rate_](ch101-glossary.md#hash-rate) ed il livello delle commissioni vengono mantenuti dalla sempre incombente _possibilità_ di competizione.

Tuttavia, i miner ed i commercianti sono partner commerciali impegnati volontariamente in un'attività mutuamente vantaggiosa. Come esplorato nella [Fallacia del Bilanciamento del Potere](ch042-balance-of-power-fallacy.md), nessuno dei due soggetti può controllare l'altro ed il [prezzo](ch101-glossary.md#prezzo) rappresenta la risoluzione di tutte le preferenze. Ciò sembrerebbe dare supporto alla teoria, tuttavia **la teoria stessa non affronta in alcun modo la minaccia**, ed è in realtà un [ragionamento ingannevole](https://en.wikipedia.org/wiki/Red_herring). Bitcoin è stato progettato per difendersi da forze _non di mercato_, in particolare dallo [stato](ch101-glossary.md#stato). Le forze di mercato non rappresentano mai una minaccia per il [mercato](ch101-glossary.md#mercato) stesso.

Il raggruppamento di [_hash power_](ch101-glossary.md#hash-power) porta a ridurre fortemente la sicurezza in quanto gli stati possono semplicemente [cooptare](ch101-glossary.md#cooptazione-cooption) tale aggregazione. Ma gli stati possono anche costruire i loro [centri di mining](ch101-glossary.md#centro-di-mining-mine) per ottenere lo stesso effetto. Di conseguenza Bitcoin richiede sia una significativa quantità di hash power _sia_ che tale forma di potere sia distribuita tra le persone che sono disponibili e capaci di correre il [rischio del controllo dello stato](ch016-risk-sharing-principle.md).

Lo stato è un attore economicamente razionale. L'[inflazione](ch101-glossary.md#inflazione) è profittevole per l'autorità emittente della valuta. L'uso diffuso di Bitcoin impedirebbe agli stati di riscuotere efficacemente [la tassa dell'inflazione](https://it.wikipedia.org/wiki/Signoraggio). Quindi gli attacchi condotti dallo stato rappresentano un fenomeno atteso, e attacchi di tipo analogo sono di fatto [ordinari](https://en.wikipedia.org/wiki/Foreign_exchange_controls). È praticamente inevitabile che lo stato vada a sussidiare questi attacchi, ma anche la sola possibilità che ciò accada porta ad invalidare la teoria. 

---

Titolo originale: [Impotent Mining Fallacy](https://github.com/libbitcoin/libbitcoin-system/wiki/Impotent-Mining-Fallacy)

[Indice](/README.md)
